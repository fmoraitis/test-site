+++
image = "AB01.JPG"
date = "2020-01-21"
title = " "
type = "gallery1"
+++


# Ικανά Σώματα
{{< gallery1 >}}   

# 
Ο Νουράκο με την ψηφιακή-γλυπτική εγκατάσταση Ικανά
σώματα ανελίσσει και διευρύνει την προσωπική έρευνα και τον
πειραματισμό του, διερευνά νέες δυνατότητες απεικόνισης και νέες
ποιότητες αφήγησης, προτάσσει μια διαφορετική αντίληψη θέασης,
ερμηνείας και παρέμβασης, επικεντρώνεται στο σώμα, στον δημόσιο χώρο,
στην εχθρικότητα, στη δυσαρμονία και στην δραματική αποξένωση της
ανθρώπινης συνθήκης. Η πρότασή του συγκροτεί μια ολοκληρωμένη και
πολυδιάστατη μορφοποίηση, μια πολλαπλή σύνδεση εικόνων και
καταστάσεων, ένα ενιαίο εικαστικό περιβάλλον, υπαινικτικό και
καθηλωτικό, πλούσιο και μεστό σε περιεχόμενο, συνδηλώσεις και
πολλαπλές αναγνώσεις. Σώματα γιγαντιαία και εύπλαστα, ανυπεράσπιστα
και στρεβλωμένα, παραμορφωμένα, πάσχοντα ή και ακρωτηριασμένα,
γυμνά, μοναχικά και σιωπηλά, εύθραυστα και ευάλωτα, σώματα σε έντονη
κίνηση, σε ανάπαυση ή σε στάση, φασματικές παρουσίες, μετέωρες σε
επισφαλή ισορροπία, σώματα που, κάποιες φορές, επιχειρούν το μεγάλο
απελευθερωτικό άλμα στο κενό. Φόρμες με τονισμένο το στοιχείο της
πλαστικότητας και του όγκου, που ανατρέχουν, οικειοποιούνται και
ταυτόχρονα υπερβαίνουν γνωστούς και καθιερωμένους εικονογραφικούς
τύπους απόδοσης του ανθρώπινου σώματος στη γλυπτική. Σώματα που
επιβάλλονται με ένταση στο απόκοσμο και δυστοπικό αστικό τοπίο της
Αθήνας με την άναρχη δόμηση ―έναν εφιαλτικό ερειπιώνα, ένα χάρτινο
σκηνικό που μοιάζει να καταρρέει, παγωμένο σ&#39; ένα διαρκές σταμάτημα του
χρόνου, όπου οι κλίμακες και τα μεγέθη, σε σχέση με τον άνθρωπο,
ανατρέπονται και καταργούνται. Η επιλογή του χώρου, και συγκεκριμένα
της πλατείας Βικτωρίας είναι χαρακτηριστική. Μια περιοχή που βιώνει την
παρακμή και την υποβάθμιση, όπως οι περισσότερες περιοχές του κέντρου
της Αθήνας, αλλά, παράλληλα, εξακολουθεί να διατηρεί, παρά τις πληγές
και τις παθογένειές της, την ατμόσφαιρα και την ιστορία, τη ζωντάνια και
τον παλμό της, μια περιοχή όπου το παρελθόν συμβιώνει με το
προβληματικό και πολυπολιτισμικό σήμερα. Είναι ευρηματικός και
πρωτότυπος ο τρόπος με τον οποίο ο εικαστικός τοποθετεί χωροταξικά τις
μορφές του ―στην πλατεία αλλά και στις ταράτσες των πολυκατοικιών της
ευρύτερης περιοχής―, δημιουργώντας μια πολυεπίπεδη και οργανική
σύνδεση και αλληλεπίδραση μεταξύ τους, αλλά και ο τρόπος με τον οποίο
μεταγράφει ένα αναγνωρίσιμο τοπόσημο της πλατείας, το μνημειακό
γλυπτό που κυριαρχεί στο κέντρο της, το σύμπλεγμα του Θησέα που σώζει
την Ιπποδάμεια. Με καίριο κοινωνικό και πολιτικό προβληματισμό,
αντισυμβατικό πνεύμα και συνειδητή ηθική στάση, ο Φανούρης Μωραΐτης
απεικάζει τη ζωτική του σχέση με τον κόσμο θέτοντας ζητήματα
οντολογικής τάξεως, προσεγγίζοντας τις αντιφάσεις και την πολυπλοκότητά
μιας μεταβατικής εποχής, τις ανολοκλήρωτες προσπάθειες, τις τραυματικές
εμπειρίες και τις συναισθηματικές ανασφάλειες σε προσωπικό και
συλλογικό επίπεδο, αποτυπώνοντας τις στιγμές του λαβώματος και της
απομόνωσης, προτείνοντας, ωστόσο, την υιοθέτηση νέων μορφών
συνύπαρξης, αλληλεγγύης και επικοινωνίας.

**Γιάννης Μπόλης**  
</br>
Ιστορικός της τέχνης



<!-- The [Grand Canyon](https://en.wikipedia.org/w/index.php?title=Grand_Canyon&oldid=952699432)  -->

