+++
image = "ST01.JPG"
date = "2020-01-21"
title = " "
type = "gallery1"
+++

# Στρατηγικές Επιβίωσης 

Μια ημερολογιακή γλυπτική εγκατάσταση με διαδραστικές προβολές video, τρισδιάστατες εκτυπώσεις, ψηφιακά τυπώματα και γλυπτά από ύφασμα.

{{< gallery1 >}} 
{{< vimeo 643904194 >}}
#

Προσπαθώ να ανιχνεύσω το έργο, γιατί με ενδιαφέρει το βίωμα που δεν γίνεται λέξη και παίρνει τον άλλο δρόμο της έκφρασης, που είναι η τέχνη. Που αρνείται καταστατικά να πάρει τον δρόμο του «κοινόχρηστου» για να  προαγάγει την υποκειμενική αναζήτηση. Μια προσωπική πορεία αναζήτησης συνθέτει αυτή η σειρά έργων· μια διαδρομή μέσα στον χρόνο με ό,τι αυτή κουβαλάει – δεν είναι τυχαίος ο χαρακτηρισμός της από τον ίδιο τον καλλιτέχνη: «Ημερολογιακή γλυπτική». Στο ημερολόγιο καταγράφει κανείς αυτό αυτό που θέλει να μείνει, αυτό που είναι  σημαντικό· και είναι σημαντικό, γιατί αποτυπώνει μια εσωτερική κίνηση. Με τη διαφορά ότι το συγκεκριμένο ημερολόγιο αντί για λέξεις έχει γλυπτά…

H συμπλοκή ανθρώπου και ζώου είναι από τις πάγιες συλλήψεις του Φανούρη Μωραΐτη στο έργο του, αυτό που ξαφνιάζει με το ανοίκειο και το απρόσμενο που δημιουργεί. Αυτή τη φορά στο κέντρο της γλυπτικής του αφήγησης, ως συνεκτικός κρίκος, είναι το κοάλα: ένα ζώο εντελώς ξένο και παράλληλα «εξωτικό» για τις προσλαμβάνουσες του ελληνικού τοπίου. Παρ’ όλα αυτά ένα ζώο που επισύρει συνειρμούς αθωότητας, παιδικότητας, εξού και τρυφερότητας, με την παράλληλη συνδήλωση του «υπό απειλή» είδους – στο έργο με τον Ομπάμα  το κοάλα εμφανίζει μια –σχεδόν «καυχησιάρικη»– δυναμικότητα, ακριβώς λόγω της «ισχυρής» προστασίας του. Ο Μωραΐτης το εξερευνά καταρχήν για να το οικειωθεί καλλιτεχνικά: τον ενδιαφέρει πρωτίστως το δέρμα που το περιέχει – γιατί πάνω στο δέρμα θα δουλέψει τις μεταλλαγές του– με τη σαφή επίγνωση ότι κάτω από αυτό είναι ένας σκελετός που το υποβαστάζει. Η ψηφιακή του απόδοση στημένη απέναντι στο «πραγματικό» κοάλα φαίνεται να είναι η αποφασιστική στιγμή αυτής της οικείωσης, καθώς φέρνει στον νου το λακανικό «στάδιο του καθρέφτη» – αλλά σε αντιστροφή: η κατοπτρική αντιπαράθεση  μοιάζει με αναμέτρηση, λειτουργεί ως σύγκριση του φαντασιακού με το πραγματικό και ταυτόχρονα ως οριοθέτηση του ψηφιακού δημιουργήματος από το φωτογραφικό του «άλλο». Δεν είναι τυχαίο ότι από εκεί και πέρα το κοάλα ανθρωπομορφίζεται: στο έργο «Ύπνος» το κοάλα είναι ντυμένο με την παιδική φόρμα ύπνου· το δέρμα καλύπτεται όχι μόνο ως συνέπεια του ανθρωπομορφισμού αλλά και ως στίγμα της προστατευτικής ματιάς του καλλιτέχνη, που έρχεται να σκεπάσει ένα γυμνό και απροστάτευτο (;) σώμα – αλλά και μια γυμνή, βαριά, ψυχική απόσυρση από τη ζωή. Το σώμα που αναπνέει κραυγάζοντας τη ρυθμικότητα της αναπνοής του είναι ένα ζων –βιολογικό– σώμα· είναι όμως που το βαρύ του ύπνου δεν αφήνει περιθώρια για όνειρο, δεν αφήνει περιθώριο εκπνοής κανενός άλλου είδους ζωής πέραν της επιβίωσης.   

Σε αντίθεση με τον «Ύπνο», το έργο «Φαντασίωση» υποδεικνύει μια μετατόπιση: δεν είναι πλέον το κοάλα που ενσαρκώνει τις ψυχικές ποιότητες του καλλιτέχνη αλλά η ανθρώπινη μορφή. Αυτή είναι η κυρίαρχη, και το κοάλα –για την ακρίβεια: το δέρμα του, μετωνυμικά– λειτουργεί ως προσάρτημα που ενισχύει με ένα «κατ’ αναλογίαν» κύρος την παιδική φαντασίωση παντοδυναμίας/ κυριαρχίας. Σε αναλογία επίσης με τη διπλή όψη του νομίσματος της «Επικράτειας της πλατείας Αγάμων» –η πρώην ονομασία της πλατείας παραπέμπει σε κάτι παλαιό, και με αυτή την έννοια στην ήδη «παλαιά» παιδική ηλικία–, αυτή η σύλληψη παίζει με την παιδικότητα και την ειρωνία ταυτόχρονα. Από την άλλη, η παιδική μεγαλομανία που επιδεικνύει προβάλλει ως αντιστάθμισμα  σε ό,τι βαρύ έριξε το υποκείμενο σε εκείνον τον βαθύ ύπνο – σε εκείνο το βαθύ τραύμα που έπληξε την επιθυμία για ζωή. 
Το έργο «Αγάπη» είναι αυτό που ο καλλιτέχνης ονομάζει «λύση». Στημένο στο φως, υπαινίσσεται τη λύτρωση που φέρνει η εσωτερική ανακάλυψη. Οι δυο μορφές, του άντρα και της γυναίκας, με τις παλάμες ανοιχτές και τα μάτια κλειστά, αποπνέουν κάτι υπερβατικό,  κάτι αρχέγονο και αιώνιο ταυτόχρονα. Αυτό που τις συνδέει και πάλι είναι το κοάλα: ως προστατευτικό κάλυμμα, ως ένα κοινό εγώ-δέρμα, που σχηματίστηκε –ανάποφευκτα στη ροή του χρόνου– από τη συν-ύπαρξή τους. Σε αυτό το έργο το κοάλα ή το δέρμα του δεν λειτουργεί ως προσάρτημα όπως στη «Φαντασίωση». Είναι αναπόσπαστο στοιχείο του ανθρώπινου σώματος· σωστότερα: των δύο σωμάτων. Είναι αυτό που μετασχηματίζει σε ύλη, σωματοποιεί, τον δεσμό ανάμεσα στις δύο μορφές.

Σκέφτομαι το τελευταίο έργο αυτής της σειράς ως ένα post scriptum. Ως μια εκ των υστέρων ματιά αυτής της εσωτερικής, και ανάποφευκτα ψυχικής, διαδρομής του καλλιτέχνη. Σαν ο καλλιτέχνης να επιστρέφει στην αρχή για να αποτυπώσει –και να αποτιμήσει– τις μεταβάσεις του: πλέον, δεν είναι το κοάλα το κεντρικό στοιχείο,  αλλά η φόρμα του ύπνου. Που, εκ των υστέρων, δεν είναι απλά το ρούχο με το οποίο έντυσε το κοάλα κάποιος που σε αυτό αναγνώρισε το ανυπεράσπιστο, αλλά το αναγκαίο περίβλημα που ενδύθηκε το ίδιο το κοάλα προκειμένου να εξακολουθήσει να υπάρχει. Και όσο ο καλλιτέχνης δημιουργεί ως απάντηση σε αυτή τη δύναμη που σπρώχνει στον βαθύ ύπνο, τόσο το περίβλημα συρρικνώνεται αποτυπώνοντας τις ρωγμές που αφήνει αυτή  η πορεία. Το τέλος της, που το σημαδεύει μια λυτρωτική συνειδητοποίηση, απολυτρώνει και το σώμα του καλλιτέχνη από το περίβλημα. Το οποίο στέκει εκεί, αφημένο, ως μάρτυρας της διαδρομής του.
Και σε όλο αυτό πού είναι η λέξη; Η λέξη έρχεται ως επιστέγασμα. Σαν ο καλλιτέχνης να διασχίζει το βίωμα με τις εικόνες του για να καταλήξει σε αυτήν. Η λέξη έρχεται εκ των υστέρων, για να ονοματίσει νοηματοδοτώντας το μέρος και το όλο, δίνοντας συνέχεια και συνοχή στο έργο· για να φωτίσει το πυκνό βίωμα και να το κοινοποιήσει αναζητώντας τον άλλον. Με αυτή την έννοια, στρατηγική επιβίωσης δεν είναι μόνο η τέχνη αλλά και η λέξη ως μέρος της….   

**Μαρία Θεοδωροπούλου**  
Τομέας Γλωσσολόγιας Α.Π.Θ
{{< vimeo 686254521 >}}
 
{{< vimeo 530079375 >}}
[Link to video](https://vimeo.com/530079375) 


